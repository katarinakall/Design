---
---
Redovisning kmom04
=========================

_Kommentera kort om skrivuppgiften, någon som är värt att nämna från arbetet med den?_

Jag tycker att det var intressant att försöka sätt sig in i tankarna som föregått designvalen. Jag tycker det var extra kul att jag i mitt urval lyckades få med en webbsida där designen inte motsvarar den profil jag tror att webbplatsen vill ha. Som alltid landar jag i slutsatsen att jag tycker det är mycket roligare att studera andras design än att ta fram en egen design.

_Berätta kort om din tanke bakom respektive teman, hur tolkade du “minimalistisk”, “colorful” och “dark”._

Det minimalistiska temat tolkade jag som enkelt och neutralt. Jag har i tidigare kursmoment hållit mig till en minimalistisk stil så jag förändrade inte särskilt mycket från mina tidigare stylesheets. Här försökte jag hitta ett typsnitt som var lättläst men som i huvudsak bestod av enkla raka linjer.

I temat colorful ville jag använda mig av starka färger och utgick jag därför från chockrosa och använde mig sedan av adobe color´s färghjul för att hitta komplementfärgen. Här ville jag ha ett lite mer "roligt" eller barnsligt typsnitt så jag valde ett med mycket kurvor och mjuka linjer.   

I temat dark hämtade jag min inspiration i terminalen. Jag försökte hitta en font som jag tyckte överensstämde med fonten i terminalen och färgerna har även de valts utifrån vilka som förekommer i kommandotolken.

_Vilket färgschema valde du till respektive tema och hur valde du att använda färgerna (mer eller mindre eller lika mycket av alla färger)?_

I det minimalistiska temat valde jag ett monokromt färgschema. Jag har valt att enbart arbeta med olika nyanser av vitt , grått och svart. I detta tema har jag framförallt arbetat med vitt och svart.

I colorful använde jag mig av ett komplementärt färgschema. Jag ville ha med rosa i temat och för att få fram nästa färg valde jag komplementfärgen till rosa. Trots att temat var färgrikt valde jag ändå att arbeta med relativt få färger och valde istället att använda mig av starka färger. I huvudsak har jag enbart valt att färglägga bakgrunden men jag tycker ändå att det ger en väldigt färgstark effekt.

I det mörka temat använde jag ett sammansatt färgschema.  För att få fram färgerna googlade jag bilder på terminaler och använde mig av colorpick för att få fram färgkoderna. Jag har i huvudsak använt mig av grönt och svart i detta tema. Jag har enbart valt att färglägga några länkar med en mer gulaktig grön färg.

_Valde du att jobba med accentfärg och isåfall hur?_

Jag har inte valt att arbeta med någon accentfärg.

_Hur tänkte du kring valet av typografi?_

Jag har i samtliga fall försökt att hålla mig till typsnitt som jag själv upplever som lättlästa. I övrigt har jag, som tidigare nämnt, försökt anpassa formerna på bokstäverna efter vad jag anser är lekfullt eller mer stilrent för de två första teman. I det mörka temat försökte jag bara hitta ett typsnitt som var likt det som finns i kommandotolken.

_Berätta om din kodstruktur av teman, jobbade du med bastema och hur löste du anpassningarna till de olika temana?_

Jag har skapat nya moduler för varje tema. Varje tema har en modul som innehåller variabler samt en egen layoutfil. Resterande moduler återanvänder jag. Anledningen till att jag valde att skapa en ny layoutfil till respektive tema var att jag i det färgfulla temat använde mig av en gradient som bakgrundsbild. När jag sedan övergick till det mörka temat skapade jag en ny modul av bara farten utan att inse att jag kunde återanvända modulen från det minimalistiska temat. När jag väl insett detta var jag för bekväm för att ändra på det.   

_Vilken är din TIL för detta kmom?_

Jag har lärt mig mer hur man ska tänka när man väljer färger till sin hemsida. Jag har även fått bekräftat att valet av färger och typsnitt i allra högsta grad korrelerar till hur man uppfattar sidan. Dessvärre har jag även lärt mig att jag inte tycker det är kul med design så jag överlämnar med varm hand den uppgiften till någon annan. 
