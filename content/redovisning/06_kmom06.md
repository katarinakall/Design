---
---
Redovisning kmom06
=========================

_Hur känns det att tänka i termer av designelement och designprinciper?_

Det känns nytt. Jag valde att tänka på designelementen som legobitar. De är byggstenarna som används för att bygga upp sidan. Designprinciperna blir i denna analogin ritningen som man följer för att bygga ihop exempelvis ett legoslott. Det kändes som att det fungerade ganska bra att tänka på det på det viset.

_Finns det något speciellt du vill lyfta fram från uppgiften “Utvärdera designprinciper som webbplatser använder sig av”. Vad tar du med dig från den uppgiften?_

Jag känner fortsatt att det är mycket lättare att utvärdera någon annans design än att bygga upp sin egen design. Jag valde medvetet att ta med webbplatser som har en erkänt bra design i ett försök att försöka lista ut vilka komponenter som krävs för att skapa en bra design. Vad jag upplevde som återkommande tekniker var att samtliga hade valt en avskalad design med få element på varje sida. Färgerna verkade även vara noggrant utvalda för att förstärka syftet med webbplatserna. Ofta hade de även med något litet som kanske inte märktes vid första anblick men som ofta blev det som satta pricken över i:et som t.ex. ett litet moln som svävar förbi i headern.

_Berätta fritt om arbetet med dina teman som bygger på designelement och designprinciper, hur gick det att jobba med designen på det sättet?_

Jag tyckte att det var svårt att skilja dem åt. Jag vill gärna hålla nere på antalet designelement så jag upplevde det som utmanande att få med fem olika designelement i temat. Att jobba med designprinciper upplevde jag som enklare. Jag vet inte om jag har lyckats med att få fram ett tema med designprinciper som känns helt annorlunda än temat med designelement då jag ville behålla vissa saker från temat med designelement eftersom jag tyckte om dem, men jag har försökt att göra så att de skiljer si markant ifrån varandra.

_Har du en uppfattning om “the final touch” och vad det kan vara i sammanhanget webbdesign?_

Jag skulle vilja säga att det är det som gör att man stannar upp och tar en extra titt. Något som lyfter designen till något utöver det vanliga. För mig blev det i många fall rörelse. Om det var snyggt integrerat skapade det liv i hela sidan och det blev något mer än bara summan av de ingående elementen.

_Vilken är din TIL för detta kmom?_

Jag har försökt att träna upp mig till att börja analysera vad det är som gör att jag tycker om något eller motsvarande vad det är som gör att jag tycker illa om något. Att ha en åsikt om något kommer ofta instinktivt men att veta vad som ligger till grund för åsikten är desto svårare. Jag tycker att design är svårt och känner inte att det är något som kommer naturligt för mig. Jag blir sällan nöjd med mina egna designer. 
